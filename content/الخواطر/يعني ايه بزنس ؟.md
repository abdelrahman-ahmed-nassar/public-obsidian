  
فالبدايه فانا في حاجات من صغري كانت شاغله تفكيري وبسمع عنها كتير بس مش عارف عنها حاجه
  
منها فكرة الشركات
وان فلان ده شغال موظف فشركه
  
ومن ثم لما كبرت شوية مفهوم البزنس وادارة الأعمال والناس الغامضه اللي لابسه بدل ومعاهم ملايين بس انا مش عارف دول بيعملوا ايه
  
حاجه زي البنوك والفلوس والإقتصاد والإستثمار والبورصة
  
فمع الوقت الواحد بيبدأ ياخد معلومه من هنا ومعلومه من هناك ويبدأ يكون الصوره العامه عن المواضيع ديه
  
بالنسبة للبيزنس فالموضوع ببساطه هو امتداد للمفهوم القديم جدا ألا وهو التجارة
  
ولكن بقا بمفهوم حديث ونطاق أوسع وتعال ناخدها حتة حتة
  
البزنس انا بكون شخص بقدم خدمة أو منتج وببعهم للناس
  
ده خلاصة الموضوع
  
ولكن بقا عشان اعمل الحاجه ديه فالعصر الحالي فبيبدأ يظهر اني محتاج اعمل الف والف حاجه عشان انفذ بيزنس ينجح انه يبيع المنتج او الخدمه ديه للناس وبكثره فانا اكسب فلوس وابقي غني
  
فببدأ اني اوظف ناس كل واحد منهم ياخد مهمه او مجموعة مهمات ينفذها
  
وديه بتكون اسمها الشركه
  
وانا عشان اكون ناجح فانا لازم ابقي فاهم فالألف والف حاجه اللي البيزنس محتاجها عشان ينجح واقدر فالآخر ببساطه زي ما قلنا اني ابيع المنتج او الخدمه بتاعتي ديه
  
او في حل تاني وهو اني اجيب ناس فاهمه وهما اللي يعملوا الموضوع
  
وهنا هتلاقي ان الناس بتاخد الموضوع من 3 نواحي
  
واحد قعد يدور ويبحث ويجمع معارف علي قد ما يقدر عن الألف والف حاجه وكمان بيكون معاه رأس مال كويس
وده راجل شغال فالبيزنس
  
بيدخل مكان ويعمل فيه بزنس
  
حتي لو معهوش منتج فهو بيروح بيدور علي منتج عشان يعمل من وراه مكسب
  
وفي واحد تاني هو اصلا واحد عنده منتج بالفعل سواء بقا هو كان مهندس واشتغل علي منتج هندسي
فهو بيكون بالفعل متخصص فحاجه غير البيزنس ولكن بيعوز يبدأ بزنس خاص بيه
  
وفي بقا الناس اللي بتروح تاخد كام حاجه من الألف والف حاجه زي اللي البزنس محتاجها والراجل بتاع البزنس محتاج موظفين فيها ويبدأ انه يتعلم عنها ويروح للراجل بتاع البيزنس يشغله عنده ويديله فلوس
  
(بالمناسبه انا عايز ابقي من النوع التاني ده)
  
يعني دلوقتي رجل الأعمال الناجح او البيزنس الناجح
ده راجل عنده مجموعه من المعارف الكبيره المتجمعه فدماغ واحده
  
فالموضوع مختلف عن واحد دكتور راح درس طب سبع سنين
او مهندس حاسب قعد يدرس الكمبيوتر خمس سنين
  
ديه مش بتكون حاجه او منهج محدد ولكن مجموعه من المعارف الكتيره ويبدأ يربطها مع بعضها
  
طب ايه هيا يا عم الألف والف حاجه اللي انت قارفنا بيهم من الصبح
  
والله مش عارفهم كلهم لاني لسه بتعلم ولكن هقول بعض الأدوار اللي جت فبالي
  
الراجل بتاع البزنس (اللي هو ببساطه عباره عن تاجر عايز يبيع منتج او خدمة ده)
  
هو كل هدفه انه يبيع باكبر قدر ممكن وباكبر مكسب ممكن
  
بالبساطه ديه
  
شوف بقا عشان تحقق حاجه زي كده محتاج تعمل ايه
  
انت محتاج يكون عندك منتج او خدمة كويسين
  
او استني انت كمان محتاج يبقا عندك منتج اصلا
  
  
فعايز حد يصنعلك المنتج وتححد بقا احسن طريقة لشكل المصنع وخطوط التصنيع
حد يحدد احسن مواد للتصنيع وازاي نحصل علي احسن جوده ممكنه
وحد يغلف المنتج
وحد يتأكد من جودة المنتج
وحد يتأكد من جودة المنتج
وحد يتأكد من ان الغلاف ده جذاب للعملاء
وحد يتأكد من سلامة المنتج ومطابقته للمعايير
وحد يدير عملية التصنيع
وحد يتأكد ان المنتج ده اصلا مناسب للسوق
ومحتاج حد يحلل السوق
وحد يشوف المنافسين
ومحتاج تضيف قيمة للمنتج
ومحتاج تعالج المشاكل اللي فالمنتج
  
وغيره وغيره وغيره
  
كلها وظايف لحد دلوقتي انت بس بتعمل المنتج
  
لسه مبعتش حاجه
وطبعا انت مش هتعمل الحاجات ديه كلها بنفسك وانما ديه كلها ناس انت عمال توظفها (واللي فحد ذاته محتاج شخص يديرلي عميلة التوظيف ديه اصلا لأني مش فاضي )
  
كل واحد من الناس ديه بيعرف يعمل حاجه معينه من الحاجات ديه
  
ولكن فنفس الوقت انت كصاحب البيزنس عشان تنجح لازم يبقا عندك معرفه بكل حاجه من الحاجات ديه شغاله ازاي
  
تعال بقا نكمل فالحوار بتاعنا
  
انا عايز ابيع المنتج ديه فببدأ ادور ازاي فالعصر بتاعنا بنوصل المنتج للمستهلك
  
فانا محتاج احدد سعر المنتج ويشوف التكاليف والمكسب
احدد السوق اللي المنتج هيشتغل فيه
احدد الفئة المستهدفه
احدد القيمة اللي هضيفها
احدد الاماكن اللي هحط فيها المنافذ بتاعتي
احدد العلاقات اللي هعملها والشراكات اللي هنفذها
  
  
ظهر برده التسويق
واني ازاي اخلي العميل يشوف المنتج بتاعي ويعجبه فيشتريه
  
والتسويق ده فحد ذاته من جوا عالم واسع
  
ففي سوشيال ميديا هعملها للشركه بتاعتي
ومحتاج حد يديريلي السوشيال ميديا ديه
ومحتاج حد يرد علي الناس والرسايل
ومحتاج حد ينشر محتوي عشان الناس تنجذب للصفحات
ولقيت اني محتاج حد يعملي براند وهوية بصرية
وحد يعملي تصميمات تشد الناس
وحد يعملي فيديوهات كويسه تجذب الناس للمنتج
وحد تاني يعملي اعلانات ويدريها ويشوف تأثيرها
محتاج حد يدير الموقع بتاعي
محتاج حد يشوف المنافسين بتوعي ويشوف بيسوقوا ازاي
محتاج حد قاعد علي طول بيحلل السوق وبيعمل توقعات
  
ده غير بقا
محتاج مديرين للعملية العملاقه ديه عشان تتم
محتاج محاسبين عشان يشوفو الدنيا راحه فين ومنتسرقش
محتاج حد يشوفلي البيانات بتاعت الشركه ويحللها عشان يطعلي بتنبئات ويتخذ قرارات
محتاج موظفين استقبال
ومحتاج خدمة عملاء
ومحتاج متجر الكتروني وتوصيل رقمي
يا اخي محتاج فنيين وعمال وعمال نظافه
محتاج ومحتاج ومحتاج
  
وهكذا الكيان المقعد ده عشان توصل فالآخر لحاجه بسيطه
تبيع المنتج أو الخدمه بأكبر عدد وبأكبر مكسب
  
فانت لو صاحب بيزنس او حد بيدير بنزس
  
فانت متقدرش تقول بشكل واضح انت بتعمل ايه او انت متعلم ايه
  
فانت مش بس عارف ان الحاجات ديه موجوده ولكن
انت عندك معرفة واسعه بكل الحاجات ديه وحاجات تانيه كتير
  
  
وفنفس الوقت في شغلانات كتير من اللي جوا الشركه مش محتاجه حد عنده اي خبره عشان يعملها
ولكن انت برده محتاج حد يعمل الشغلانه ديه لانك مش فاضي تعمل كل حاجه بنفسك
  
فمدير التوظيف حتي بيبدأ يفاضل بين الناس بانه يشوف الشخص اللي عمل نفس الحاجه ديه قبل كده كتير أو الشخص المنظم أو الشخص اللي عقليته كويسه أو الشخص الإجتماعي لو الحاجه محتاجه أو الشخص اللي ذكي وفطن ومخه شغال وبيعرف يحل مشكلات
  
معايير كلها قد تبان عايمه ولكنها ببساطه لأن الوظيفه ممكن اي حد يشتغلها عادي
زي انك تكون موظف استقبال او انك بترد علي رسايل الناس علي الصفحات او انك بتدير جروب علي الفيس أو أو أو
  
الفكرة العامه ان الشخص اللي بيشتغل الشغلانه ديه مش شرط يكون عنده اي معرفه بحاجه معينه ولكنه بيكون عنده استعداد انه يعمل الشغلانه ديه مقابل الفلوس اللي هياخدها
  
وفي نوع تاني هو بيكون مطلوب فالشركه
وممكن برده الشغلانه بتاعته تبقا سهله عادي ومحتاجه شوية مجهود بسيط
  
ولكن زي ما قلنا انت كصاحب البيزنس مش هتروح تعمل كل حاجه بنفسك
  
حاجه زي الشخص اللي بيعمل تسويق وبيكتب محتوي ويعمل اعلانات
ده شخص ممكن يكون عنده مجموعة من المعارف المتجمعه
  
وهنا هتلاحظ النمط ده كتير
شخص مش بيكون عارف حاجه معينه بعمق شديد
  
وانما متعلم ودارس مجموعه كبيره من الحاجات الي بتساعده انه يقوم بمهمه معينه بشكل احسن من غيره
زي انه يكتب اعلان يشد الناس
  
ممكن تكون كتابة الإعلان فحد ذاتها بتاخد عشر دقايق
  
بس مجموعة المعارف والخبرات اللي معاه هي اللي بتفرق
  
ولحد دلوقتي الموضوع فانك تختار الموظفين دول ممكن يكون داخل في عومل تقدر تعتبرها سمات فرديه للشخص
  
زي ان الشخص اجتماعي او مبدع او عنده ذكاء اجتماعي او انه حتي لبسه وشكله كويسين
  
لأنها بتكون شغلانات عادي اي حد يعملها
ولكن انت بتدور علي احسن حد يجي يعملها عشان تديه الفلوس بتاعتك
  
وفي بقا نوع تالت من الموظفين ده بيكون شخص دارس موضوع معين بعمق شديد دراسه اكادميه
حاجه زي مهندس كهرباء او حد شغال علي اداة معينه محتاج مذاكره وتخصص
  
فالشخص ده بيكون عنده معرفه واحده ولكنها عميقه علي عكس الناس اللي قبل كده اللي انت بتكون محتاجه بناء علي انه عارف حاجات متنوعه
  
والنوع ده بيكون قبولك ليه علي حسب كفائته ومهارته والمستوي اللي وصل ليه فالحاجه اللي هو متخصص فيها ديه
فبيكون له معايير قبول عاليه لأنك بتختبره تقنيا وبعدين ترجع تختبره مهنيا زي الناس التانيه
  
---
  
### كذا نقطة ممكن اتكلم عنها
  
---
  
ممكن يبقا في شخص بيعمل حاجه معينه تعتبر هبله وسهل تتعلمها
ولكنه بيعمل فلوس
  
وده للأسف الفكرة انك لازم تنزل من دايره التكفير المنطقي وتنزل للواقع
  
---
  
انت مش محتاج تبقا خبير في كل الحاجات ديه ولكن اللي اكيد انك علي الأقل لازم تبقا عارف انها موجوده
  
عارف لو عزت حاجه منها تتعلمها ازاي او علي الأقل عارف تديها لحد يعملهالك وتكون فاهم عشان ميتضحكش عليك
  
---
  
وانت فبداية حياتك ولسه بتختار فحاول تختار حاجه تكون متناسبه مع قدراتك ومواهبك ولكن
  
فنفس الوقت حاجه تفيد الأمة وتكون من الحاجات الصعبه اللي محتاجه تخصص ووقت ومجهود لأن غالبا هي ديه اللي بيكون لها التأثير الأكبر
  
وبرده لازم تبقا مدرك أن عشان البيزنس يقوم لازم كل واحد مهما كان دوره صغير فلازم يعمله باحسن شكل ويبقا متميز فيه
  
لأن لو عندك شركة عظيمه بس ببساطه محدش بيرد علي العملاء فانت هتخسر كتير
  
ولكن انا بكلم دلوقتي واحد فبداية حياته ولسه بيختار مجال يبدأ فيه فاظن انك تختار حاجه لها أثر وحاجه لها قيمة هيكون احسن بكتير من انك تختار انك تكون مدير بيدج علي فيسبوك او انك تبقا واحد بيكتب بوستات وينزلها عالفيس
  
---
  
لازم تبقا عارف الصح ولكن خليه جواك
  
مش الشاطر هو اللي عارف الصح
  
الشاطر هو اللي يعرف يوصل لهدفه
ولكن من غير ما يكسر اي مبدأ من مبادئ دينه او يعمل اي حاجه غلط
  
شوف ايه اللي علي ارض الواقع وايه اللي ناس فعلا بتعمله
حتي لو ده مش منطقي ولكنه هو ده اللي بيتم
  
فانت مش عاجك فكرة ان ممكن مدير التوظيف يختار بين اتنين علي اساس المظهر فشغلانه تقنيه تخصيصه اللي يفرق فيها المهاره
  
ايوه بس لو ده اللي بيحصل فعليا فانت لازم تهتم بمظهرك
  
لو انت شايف ان مش منطقي اني اشتري حاجه لمجرد ان ظهرلي اعلان علي الفيسبوك واني لازم اكون واعي باحتياجاتي واكون عارف انا عايز ايه ومش كل حاجه اشوفها اشتريها وادير مالياتي كويس
ده لو انت اصلا مش شايف ان ميكنش عندك فيسبوك اصلا
  
ايوه بس الناس فعليا فالواقع بتستعمل الفيسبوك وبتشوف الإعلانات ديه وبتشتري
فيبقا خلاص وانت لازم تنزل لأرض الواقع
  
---
  
مش شرط الحاجه تعجبك انت
  
مش شرط لانك مش بتحب انستجرام وشايف ان مينفعش حد يستعمله
ان لو البيزنس بتاعك محتاج اعلانات هناك فانت لازم تعمل ده
  
لو انت اصلا المنتج شايف انه خرا وملوش لزمه
بس الناس محتاجاه والسوق طلبه وهتبيع منه فاشتغل فيه
  
علي الأقل ده الكلام لشخص بتاع بزنس وده الكلام الي بيتقال
  
انا عن نفسي متحفظ شوية من الحتة ديه
وعشان كده اخترت اني اكون انا عندي المنتج المتخصص بتاعي من البدايه وبعدين احوله لبيزنس
لأني هبقا عارف ان المنتج ده شغل إيدي وانا مؤمن بيه وهو بيحقق هويتي وتابع لمبادئي وبيحل مشكلة للناس
فساعتها هبقا شغال باقصي ما عندي وهعمل حاجه محترمه
  
---
  
علي قد ما انا اتكلمت ففكرة التخصص وقد ايه هيا مهم
فانت برده لازم برده يكون عندك مهارات كتير ومتنوعه وتبقا شخص عندك وعي بحاجات كتير مش مجرد متخصص فحاجه ومتعرفش حاجه فالحياه غيرها
  
لازم تبقا بتحب تتعلم حاجات جديده وتطور من نفسك فمناطق حتي لو بره مجالك اللي انت متخصص فيه
  
---
  
فاكر المهارات الفريبه الي كنا اتكلمنا عليها زي الذكاء العاطفي والتواصل وانك تبقي شخص اجتماعي
  
عايزك تديها تركيز مهم جدا لأنها تعتبر المهارات اللي بتفرق بين متخصص والتاني
  
وانا بحب اسميها المهارات الي بتخليك انسان
  
فحاول بقا تتعلمها وتمارسها وتطور من نفسك فيها
وزي ما قلنا يبقا عندك وعي انها موجوده اصل
  
---
  
## نصائح فالبيزنس
  
لازم لما تيجي تبقا صاحب بزنس وعايز تعين ناس معاك
  
فمن أهم الحاجات ديه ان الناس متكنش بس جايه عشان هما مؤمنين بالرسالة بتاعتك (علي فرض انك اكيد عندك رساله وهدف مش مجرد واحد عايز يكسب فلوس)
  
وعشان كده لازم تختار الناس بعناية
  
طب لو ملقتش الناس دول
  
خليك حريص انك يكون في تدريب للناس اللي هتشتغل معاك بحيث تشربهم المفاهيم اللي انت مؤمن بيها
وتدربهم ازاي يتصرفوا بناء علي الرؤوية بتاعتك
  
انما مينفعش تجبهم وترميهم فارض الواقع وتتفاجئ بالتصرفات بتاعتهم اللي عكس الرؤية بتاعتك
  
---
  
مش معني انك مدير انك يبقا كلامك كله عباره عن رسمي وتنظير ومهمات
  
راعي انك بتشتغل مع بني آدمين فعشان كده لازم يكون ليك ود فالحوار واسلوب جميل وتعامل الناس بالحسني وتثني عليهم وتشجعهم وتحفزهم وتحل ليهم مشاكلهم
  
خلي في ود كده ومحبة بينك وبين الناس اللي تحتيك وهتلاقي فرق كبير


---

حاجه هتلاحظها برده

اول ما تبدأ تتكلم عن الشركات الكبيره (جوجل مثلا)

هتلاقي الكلام معظمه بيبدأ يدخل فيه ابعاد تانيه مختلفه تماما

لما الشركة تبقا بتحل مشكلة حقيقيه وبتقدم قيمة قوية جدا
بيبدأ الطلب علي منتج أو خدمة الشركة ديه يزيد جدا

وعشان الشركة تقدر تلبي الطلبات الكتيره فهي محتاجه تعين موظفين اكتر

ولكن كثرة الموظفين وكبر حجم الشركة هيخلق اقسام ووظائف جديده مكنتش موجوده عادي فالشركات الصغيره

فهتلاقي الشركة بدأ يبقا فيها اقسام اكتر واكتر وهتلاقي وظائف إداريه ووظائف موارد بشرية ومحاسبة لإدارة ماليات الشركيه وادارة علاقات عامة وغيره وغيره

فالموضوع بيبدأ يتغير بشكل كبير عند الحديث عن الشركات الكبيرة