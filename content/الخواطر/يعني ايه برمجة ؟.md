---
الوسوم: "[[البرمجة]]"
---


يمكن سؤال زي ده فالعصر الحالي والبرمجه متغلغله في كل شيء يبدوا غير منطقي
بس اظن عادي الواحد بني تصوراته عن الشيئ بعد فترة مش بسيطة

عامة عملية محاولة الشخص لانه يبني تصوره عن شيء معين من اكثر العمليات المهمه

لسه فاكر اني باني تصور عن الأمن السيبراني متأخر جدا بعد سنتين من دخول المجال

ففعلا الموضوع مش بسيط او سهل عشان تبني تصور مقبول عن مفهوم معين

ايا يكن

الموضوع اظن بدأ مع الحرب

والموضوع كله بيتحمور حوالين كلمة واحدة 

الكلمة ديه هي الجوهر الأساسي لعالم البرمجه 

"البيانات" / The Data


السايكل بتاعت اي حاجه جديده بتظهر فالبشريه بتكون
مشكلة --> احتياج --> حل

المشكلة هي ان البشر فوقت من الأوقات كانوا محتاجين يتعاملوا مع الداتا بشكل مختلف
محتاجين يعملوا عليها عمليات حسابية معقدة بتاخد من الإنسان وقت طويل بيوصول لأيام متواصله

ومع الحروب فانت معندكش الرفاهية ديه ومحتاج حاجه تعملك الحسابات ديه

وبرده محتاج حاجات تانيه متعلقه بنفس الفكرة زي انك بعد ما عملت العمليات ديه فانت عندك احتياج تنقلها او تبلغها لحد فمكان بعيد

فالإحتياج ده خلا البشر يبدأو يفكروا فاداة تقدر تعمل ليهم العمليات ديه

وبدأو يلاحظوا بعض الأنماط الفيزيائيه والرياضيه اللي خلتهم يتجهوا فاتجاه معين
حاجات زي الكهربية والجبر الثنائي وازاي تعمل علاقه ما بين الإتنين ديه كلها كانت شرارات نورت فدماغهم انهم يتجهوا في هذا الإتجاه

المهم بدأت المحاولات البشريه الكثيره في عمل هذا الجهاز المسمي الكمبيوطر
بغض النظر هما عملوه ازاي ولكن الموضوع عدي بمراحل كتير

ولكن نقدر نختصره ان الكمبيوتر جهاز بيستعمل الكهرباء عشان يقدر يعمل معالجة للبيانات بشكل او بآخر
وبيعتمد فده علي نظرية الجبر الثنائي وان كل حاجه فيه متخزنه علي هيئة صفر وواحد
حيث الصفر بيعبر علي ان مفيش كهرباء والواحد بيعبر ان في كهرباء

جميل ؟ جميل.

طب وماذا بعد

انت دلوقتي بقا معاك جهاز بيختصر عليك وقت كبير فانه يعملك الحسابات المعقدة اللي كن محتاجها فالحرب

ولكن الجهاز ده بيشتغل ازاي

ازاي حتة الحديده العملاقه ديه ماشي فيها شوية كهرباء بشكل معين تقدر تعملي عمليات حسابيه ؟

والله هو الموضوع مكنش كده دايما

هما بدأو واحده واحده

اتعلموا ازاي يخلو الكمبيوتر يجمع رقمين بس
وبعد كده بدأو يخدوا المكون اللي اتعلموه ده ويحسنوه ويعيدوا استعماله لحد ما يخلوا الكمبيوتر يحسب كذا رقم

ويروحوا يخلوا الكمبيوتر يطرح رقمين
ويبدأوا يطوروا فالفكرة

يبدأو مثلا يعمل ذاكرة للجهاز عشان تخزن فيها نتائج العمليات السابقه عشان تخش فعمليات جديده

وهكذا وهكذا

بيبدأ بانه يفكر فاصغر مكون ويبدأ يطوره ويكبر بيه لحد ما يوصل للصورة النهائية

ولكن بدأت تقابلهم مشكلة

احنا فالأول كنا شغالين مع مكونات صغيره فالموضوع كان بسيط
دلوقتي بقينا شغالين مع حاجات اكثر تطورا وبعدد اكبر وحاجات اكثر تعقيدا

فاحنا لو عايزين نغير فالوظيفه اللي بيعملها الكمبيوتر هنضطر نعمل شغل كتير فكل مره

فقالك ايه

طب ما احنا نيجي علي نفسنا حبه كمان
ونعدل فتركيب الكمبيوطر ده وتصميمه بحيث انه يبقا قابل للتعديل بسهولة (ما يعرف فيما بعد بتطوير انظمة التشغيل وحاجات تانيه كتير هنبقا نجيب سيرتها بعدين)

طب ايه الحاجه الجديده اللي هتعدل بيها الكمبيوطر من غير ما تغير فمكوانته

قالك الصراحه معرفش
ولكن خلينا نعمل حاجه وسيطه بينا وبين الكمبيوتر

حاجه متكنش صعبه عليا كانسان اني اعملها (مش بنفس صعوبة اني اقعد افك واركب فمكونات الكمبيوتر)

الحاجه ديه بدأت بكونها شرائط ورقية مخرمه بتدخل الكمبيوتر الي احنا جينا علي نفسنا شوية واعدنا تصميمه بحيث انه يتقبل الشرائط الورقية وهو بيبدأ يقرأ الشريط والأخرام اللي فيه واحننا اعدنا تصميمه انه يفهم الأنماط ديه بشكل معين احنا الي قررناه

وطبعا احنا اللي عاملين اللغة الوسيطة واحنا الي خلينا الكمبيوتر يفهمها بالشكل اللي احنا عاوزينيه

ففالوقت الحالي مفيش حاجه اسمها ليه الشريطه الورقية ديه بتعمل كذا  ؟
لان ببساطه البشر الي شغالين علي الكمبيوتر فالوقت ده مزاجهم كده (وان كان قرارتهم مش بتكون عشوائيه طبعا والموضوع بيكون فيه دراسه)

ومع الوقت وسنة وره سنة بدأ البشر يطوروا من اللغة الوسيطه ويطوروا من الكمبيوتر لحد ما وصلوا لمرحلة ان اللغة الوسيطه ديه معدتش شرائط ورقيه ولكن حروف ورموز من اللغة الإنجليزية بتتكتب بشكل معين احنا برده اللي قررناه واحنا الي طورنا الكمبيوتر وغيرنا في تصميمه عشان يفهم النمط ده، وبالتالي الموضوع يبقا اسهل علينا احنا كبشر اننا نتتعامل مع الكمبيوتر

فالوضع بقا سهل اني اخلي الكمبيوتر يعملي عمليه حسابيه معينه ونفس الكمبيوتر من غير ما اغير فيه حاجه، مجرد بس هغير فطريقة كتابة اللغة الوسيطه ديه، فألاقي الكمبيوتر عملي وظيفة او عملية حسابيه مختلفه

وخلينا نفتكر ان الجهاز ده كان ضخم جدا فالبداية وكان الكمبيوطر الواحد ممكن يبقا فحجم غرفة كاملة

فبدأت المحاولات برده اننا نقلل من حجم هذا الجهاز وحجم مكوانته الداخليه وكمان حبه حبه نعلي من قدراته ومن المساحة التخزينيه بتاعته لحد ما الجهاز ده وصل لمرحلة انه بقا يقدر حد يشتريه ويحطه عنده فالبيت

ولكن ده معناه ايه ؟

لحد دلوقتي فكلامنا ده معناه انه اي شخص بقا قادر يشتري آلة حاسبه

لان لحد دلوقتي نوعا ما ده اللي اتكلمنا عليه
جهاز بيعمل عمليات حسابيه علي البيانات

وان كان فكرة ان كل شخص بقا عنده جهاز يقدر يعمله عمليات حسابيه معقده فاجزاء من الثانيه هي نقله ثورية وحضاريه تستحق سقفه من كاتب التاريخ

ولكن الحقيقه الموضوع موقفش لحد هنا

البشر بدأو يدخلوا فدواير تاني بنفس الشكل

مشكلة --> احتياج --> حل

وبدأوا يلاقوا فالكمبيوتر حاجه حالمه وواعده جدا فانها تكون جهاز يقدر يحللنا كثير من المشكلات ديه

مثلا احد مشاكل البشر هي انهم ذاكرتهم محدوده وانهم بينسوا 
فهما محاتجين دايما مكان يخزنوا فيه المعرفة اللي بيكتسبوها عشان لما ينسوها يعرفوا يسترجعوها تاني

هما بالفعل كانوا بيستخدموا الكتب ولكن الفكرة ان الورق بيتلف مع الزمن ومش حل عملي

فبدأو المهندسين فالوقت ده يفكروا ازاي يخلوا الكمبيوتر يحل المشكلة ديه (اللي هي فكرة تخزين المعلومات ثم القدرة علي استعادتها مرة اخري)

والموضوع بدأ اكيد بفكرة النصوص مش اكتر

انت فالأول كان الكمبيوتر بيفهم الزيرو والواحد بس
وبعد كده الأرقام بقت بتتحول لزيروا واحد باستعمال الجبر الخطي
ودلوقتي الحروف بتاعت الإنجليزي عشان الكمبيوتر يفهمها هنحولها لأرقام

والحقيقه الموضوع مش بيكون بسيط انك تطور ميكانزم زي ده وتبدأ تشتغل علي الذاكرة وكمان ازاي تخزن وازاي تسترجع وازاي تعمل البرنامج اللي المستخدم النهائي هيتسعمله باستعمال اللغة الوسيطة

واللي اه بالمناسبة اللغة الوسيطه ديه اللي هي تقدر تسميها لغة البرمجه

اللغة او الطريقة الللي احنا قررنا اننا هنصمم الكمبيوتر بحيث يكون قابل للتعديلات من خلالها لانها وسيله سهله بالنسبه لينا كبشر

وطبعا مع الوقت بدأت اللغة ديه تتطور وكل مجموعة من المهندسين يبدأوا يعملوا لغة جديده بتسهل الدنيا اكتر او بتعمل حاجه مختلفه وكان المهندسين بيتنافسوا ازاي يحسنوا من اللغة الوسيطه ديه او خلاص نقول لغات البرمجه ديه (واظن هنتكلم عن فكرة ليه في كذا لغة برمجه قدام)

المهم دلوقتي الكمبيوتر بدأ يدخل في دايرة 
مشكلة --> احتياج --> حل

وبدأت الإستخدامات بتاعته تكتر والحاجات اللي بيقدمها تكتر وبدأ يكون جهاز متعدد الإستخدامات بيقدر يحل كثير من مشاكل البشر بشكل احدث ثورة فالعالم كله

وطبعا بدأ هو كمان يتطور ويكون اسرع والمهندسين عمالين برده يطوروا لغات البرمجه وكمان يعملوا برامج تساعد البشر فحل المشكلات اللي بتقابلهم

ومعظم البرامج اللي بتساعد البشر هتلاقيه برده متحموره حوالين فكرة الداتا او المعلومات

برنامج الإكسل بيخزن المعلومات للمحاسب ويخليه يعدل عليها وينظمها بسهوله فيقدر ينجز شغل كتير فوقت قليل

برنامج الوورد يقدر يخليك تنظم معلومات نصيه وتنسقها فشكل يساعدك فشغلك

وهكذا

برامج ورا برامج ورا برامج وكلها محاولات لحل مشكلات البشر بيواجهوها فشغلهم

ولكن فنفس الوقت اللي الكمبيوتر ولغات البرمجه بتتطور فيه

ظهر شيئ اسمه الإنترنت

وخلينا ناخد خطوة ورا 

في مرحلة تطوير الكمبيوتر البشر كان عندهم احتياج انهم يخلوا كمبيوتر يكلم كمبيوتر تاني

طب استني، يعني ايه يكمله

ببساطه يشارك معاه معلومات (بيانات) (داتا)

مثلا كمبيوتر عمل عمليات معينه وخلص وفي كمبيوتر تاني هيعمل عمليات مختلفه علي النواتج بتاعت الكمبيوتر الأول

طب تمام ليه مننقلش المعلومات ديه 

قلي بس المعلومات ديه عباره عن ايه ؟
قالي ديه عباره عن صفر وواحد اللي هي عباره عن كهرباء

قالي طب خلاص هات سلك ووصله بين الكمبيوتر الأول وبين الكمبيوتر التاني ،،، وهبا بقا معانا انترنت

الموضوع بشكل سطحي يعتبر صحيح

الإنترنت ما هو الا مجرد مجموعة كبيره من الكمبيوترات متوصله ببعضها بسلوك

فلا الإنترنت مش حاجه معنوية هو حاجه ماديه جدا

هو بس انت شايف صورة النهائية اللي جت بعد سنين طويلة من الشغل والتوصيلات والبنية التحتيه ومد الكابلات بين البلدان وتحت البحار والمحيطات

يمكن قصة ظريفة توضحلك الفكرة

ان واحده فلاحه فاحد الدول الأروبيه وهي شغاله فالأرض ضربت بالفاس بتاعها كابل نت مركزي قطعته وده تسبب فانقطاع النت عن معظم الدولة

فاه الإنترنت ده هو ببساطه شديده ومخلفه وقليلة الأدب (شوية سلوك موصلة شوية كمبيوترات كتير مع بعض)

طب ايه الواي فاي ده يا عم

لا ده حاجه جديده البشر بدأوا يستعملوها عشان مع ظهور اجهزة اصغر حجما زي التليفون مكنش منطقي اني اوصل التليفون بكابل عشان ادخله عالإنترنت فبدأو يعملوا الراوتر الي بياخد الإنترنت الي جايله من الكابل ويحوله لموجات التليفون يستقبلها ويتصل بالإنترنت


المهم نرجع لمرجوعنا

لو لاحظت علي مدار ظهور الكمبيوتر كان في مهمات بارزة بنحتجها واحنا شغالين علي الكمبيوتر
  الأجزاء المادية من الكمبيوتر والسلوك والكهرباء والمكونات الملموسه
  فكرة كتابة اللغة الوسطيه او لغة البرمجه للبرامج اللي عايزين ننفذها
  فكرة مثلا توصيلات الإنترنت والحاجات المتعلقه بيها

ممكن فالبداية الي كان مسؤول عن الحاجات ديه مجموعة صغيرة من المهندسين بيعملوا كل حاجه بنفسهم

بس مع الوقت وعلي مدار سنين بدأ الكمبيوتر يبقا اكثر تعقيدا وبقا كل شخص بيتخصص فحاجه معينه
فاللي هتلاقيه متخصص فالأجزاء المادية للكمبيوتر (واللي اسمها هارد وير)
وشخص تاني متخصص في كتابة البرامج باستعمال اللغة الوسيطه او لغة البرمجه
وشخص تالت متخصص فالشبكات والإنتنرت

وهكذا بدأ المهندسين اللي عملوا الكمبيوتر يعملوا كتب يوثقوا فيها الحاجات اللي اشتغلوا عليها وهي شغاله ازاي ومراحل تطورها وبدأت الناس تذاكر الكتب ديه وتبدأ انها تشتغل في تطوير الكمبيوتر

وطبعا مع الوقت وتطور الكمبيوتر لدرجات كبيره جدا وظهور حاجات زي اللابتوب والتليفون وتطور الإنترنت وبدأ عصر المعلومات 

بدأت الإحتياجات البشريه تتزايد وبدأ المهندسين يفكروا فحلول كتيره للمشاكل ديه باستعمال البرمجه والكمبيوتر أو ما يوازيه (لابتوب او تليفون الخ)


وبدأ جهاز الكمبيوتر يبقا بيعمل حاجات كتير ومعدش مقتصر علي تخزين النصوص ولكن كمان بقا يخزن صور وفيديوهات وصوتيات
وكمان معدش بيعمل عمليات علي الأرقام بس ولكن بقا بيعمل عمليات علي الصور والفيديوهات ديه

وكمان ظهرت انواع تانيه من التطبيقات مرتبطه بالإنترنت بتخلي البشر يتواصلوا مع بعض ويشاركوا المعلومات مع بعض باستعمال الكمبيوتر

وبدا يبقا في تليفونات بتشتغل بشكل مختلف وبيتعمل لها تطبيقات خاصة بيها محتاجه نوع مختلف من البرمجه

وبدأ يبقا في انواع اكثر تعقيدا من الشبكات محتاجه مهندسين متخصصين

وبدأ يظهر فكرة المتصفحات الي بتدي للناس دخول علي الإنترنت

وبدأت تظهر برمجة المواقع باشكالها المختلفه

وهتلاقي ان الدايرة بدأت تكبر وتكبر واستعمالات الكمبيوتر تكتر

ومع تطور الموضوع بدأ العلم يكبر وكمان بدأت تخصصات دقيقه اكتر تظهر
فشخص متخصص في برمجه المواقع وآخر في تطبيقات الهاتف وواحد فتطبيقات الكمبيوتر وواحد فالشبكات وواحد فانظمة التشغيل 

ومع كبر العالم البرمجي بدأت تظهر مجالات كتير جدا لا يسع ذكرها

بدأت التطبيقات اللي بيتم انشائها تصبح اكثر تعقيدا
سواء تطبيقات لادراة منشئات عملاقه او تطبيقات لادارة بنوك ومعاملات مالية او تطبيقات بتخلي ملايين البشر يتواصلوا مع بعض وبقا كل جزء فكل مجال بيعتمد علي التطبيقات ديه من اول الكاشير الي فالمحل لحد نظام ادارة المدرسة لحد نظام ادارة المستشفي لحد انظمة ادارة البنوك والدول

وده الي ادي لظهور مجالات تانيه

فمثلا بعد ما بنيت تطبيق محتاج تتأكد انه شغال كويس فيظهر معاك مجال الإختبارات او التيستنج
وطبعا مجال الأمن السيبراني وازاي نحمي التطبيق ده من الإختراق
ومع كمية الداتا المهولة اللي متخزنه علي الكمبيوترات بدات الشركات تبحث ازاي تستفيد من الداتا ديه فظهر مجال تحليل البيانات ومجال الذكاء الإصطناعي
وطبعا مجالات الهارد ويير والتصنيع بسبب الطلب الكبير جدا علي الأجهزة الكمبيوتر واخواتها وملحقتها


وخلينا برده نتكلم عن فكرة مهمة

فاكر الدايرة ديه ؟
مشكلة --> احتياج --> حل

الحقيقة انا كدبت عليك

الدايرة ديه موجوده فالعالم المثالي بس
الدايره الحقيقه فالعالم الحقيقي هتكون كالتالي 
مشكلة --> احتياج --> حل --> فلوس

كل الشركات بلا استثناء مش بتعمل تطوير لبرامج عشان تساعد البشريه ولكن ببساطه عشان تعمل فلوس

فهتلاقي مثلا ظهرت حاجه زي تطوير الألعاب
حاجه بتلمس الإحتياج البشري للترفيه وكمان الشركات تقدر تعمل من وراها فلوس
فهتلاقيها بتكتبر ولها سوق كبير

حتي لو هي في اصلها مش بتحل مشكلة حقيقية او ملهاش قيمة حقيقية

المفهوم ده مهم جدا

لان في عالم صناعة البرمجيات انت فالأول والآخر عباره عن أداة بتخدم البزنس
فلو انت مش بتفكر بمنظور البزنس فالحاجه الي بتعملها مش هيكون لها مستقبل

وعايز اقول برده ان في بعض الأحيان هتلاقي في ناس عملوا سوفتوير او برمجيات بشكل مجاني تماما ولكن هو الفكرة ان اللي عمل الحاجه ديه غالبا هيكون بيدور علي مصلحته بشكل مختلف عن الفلوس زي مثلا انك تعمل تطبيق يحل مشكلة ويكون مكون من مستوي مجاني ومستوي مدفوع باشتراك
او انك عملت المشروع عشان تعمل لنفسك دعايا فمشروع تاني
او عملت المشروع عشان تحاول تتعلم حاجه معينه
او عملت المشروع عشان تقوي ملفك الوظيفي
او عملت المشروع كشخص يبتغي وجه الله وعايز تساعد الناس وتاخد اجر

برده يعني ايه البرمجه ؟ 

حاسس بيك والله

بص

البرمجه هي علم انت هتتعلمه عشان تبدأ تكلم الكمبيوتر بلغة برمجه فتخلي الكمبيوتر ده يعمل مهمه ويحل مشكلة بتقابل مجموعة من البشر ففالآخر تعمل فلوس من ورا الموضوع ده

وانا متأكد انك دلوقتي تقدر بنفسك تعد عشرات الحاجات او التطبيقات اللي انت بتستعملها بشكل يومي علي تليفونك او الكمبيوتر ومتقدرش تستغني عنها سواء تطبيقات مفيده او وسائل تواصل او مواقع او غيره

اهو اللي عمل الحاجات ديه يا صديقي هو المبرمج

وهو مجال بدأ يكبر جدا ويبقا ليها تطبيقات كتيره جدا وتخصصات كتيره جدا
فالمجال اكبر بكتير مما تتخيل واكبر من فكرة كونه محصور علي برمجه المواقع او التطبيقات

العصر الحالي مليان مجالات من اول تطوير الروبوتات لحد الأنظمة الذكية وإنترنت الأشياء وتطوير الذكاء الإصطناعي وعالم البلوك تشين والعملات الرقمية لتطوير الشبكات والسيرفرات وادارة قواعد البيانات

السوفتويير حاليا داخل فكل حاجه فالعالم
وكذلك السوفتويير ده بيحتاج دايما هارد وير عشان يشتغل عليه (الجزء المادي من الكمبيوتر الكمبيوتر)


والتطور فالمجال ده بقا رهيب جدا والبشر مش بس بقوا بيسعوا لحل المشكلات ولكن لحلها باكفأ واحسن صورة (بقوا كمان بيسعوا للرفاهيه) فهو عايز المهمه اللي كانت تخلص فساعات تخلص فاجزاء من الثانيه

فانت لو عايز تدخل المجال ده فانت هتكون شخص بيتعامل انه يعمل حلول برمجيه تقدر تخدم البشر وتحللهم احد مشاكلهم ففالآخر تعود عليه بفلوس

وغالبا فالعصر الحالي هتلاقي نفسك بتشتغل فجزء صغير ومتخصص جدا من حل المشكلة وده بسبب تقدم الموضوع وتعقيده وان كل شخص بيمسك جزء معين يتخصص فيه ويبقا هو المسؤول عنه في رحلة تطوير البرمجيات

ابحث برده عن حاجه اسمها دورة حياة البرمجيات هتساعدك تفهم اكتر عن الموضوع وازاي الموضوع بيتحول من مشكلة فالمجتمع لفكرة ثم بحث ثم تحليل ودراسة ثم تصميم ثم تطوير ثم اختبار ثم نشر ثم صيانه وهكذا

برمجة سعيدة :)